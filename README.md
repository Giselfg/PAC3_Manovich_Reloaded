# PAC3: Visionant el futur amb les ulleres de Manovich

### La hibridació entre Unreal Engine i els Megascans


Autora: Giselle Fernández González


Data: 10/05/2022

![Cultura Digital](https://cuevadelobo.com/wp-content/uploads/2021/11/unreal-1024x624.png)



## Plantejament

En el llibre “Software Takes Command”, Lev Manovich ens parla sobre la hibridació de mitjans, la qual consisteix en la combinació de diversos tipus de mitjans.

> Un cop els ordinadors es van convertir en una llar còmoda per a un gran nombre de mitjans simulats i nous, és lògic esperar que comencin a crear híbrids. I això és exactament el que ha estat succeint en aquesta nova etapa de l'evolució dels mitjans. Tant els tipus de mitjans simulats com els nous (text, hipertext, fotografies fixes, vídeo digital, animació 2D, animació 3D, espais 3D navegables, mapes, informació d'ubicació i eines de programari social) van arribar a funcionar com a elements bàsics per a moltes combinacions de mitjans nous. - Lev Manovich

Un exemple que proposa l’autor és Google Earth, una app que combina imatges per satèl·lit i modelat en 3D, entre d’altres.

No es pot negar que la majoria dels mitjans dels temps actuals són el resultat d’aquesta famosa hibridació. Són tants, fins i tot, que gairebé ja no s’aprecia aquest fenomen.

Dit això, exposaré dos nous casos d’hibridació: Unreal Engine i els Megascans.


## Re-descobrint la hibridació: Unreal Engine

Els motors de videojocs proporcionen eines i programes per ajudar als programadors a personalitzar i crear un joc més fàcilment. Unreal Engine és una de les opcions més populars entre els desenvolupadors de videojocs. La seva popularitat es deu principalment a la seva àmplia personalització, sistema multiplataforma i la seva capacitat de crear jocs AAA (classificació informal utilitzada per als videojocs produïts i distribuïts per una distribuïdora important) d'alta qualitat.

Abans de comentar els seus diversos components, parlem sobre la seva història i com ha evolucionat al llarg del temps.

Unreal Engine va ser creat el 1998 per Epic Games, una empresa de desenvolupament de videojocs nord-americana. L’objectiu principal que la companyia volia complir amb aquest motor era desenvolupar shooters en primera persona. Amb el pas del temps, però, el seu èxit va créixer exponencialment i actualment s’utilitza per a diversos gèneres de videojocs, tal com MMORPG (Massively Multiplayer Online Role-Playing Game), RPG (Role-Playing Game), jocs d’espionatge, jocs de lluita, entre altres.

Pocs anys després de la seva creació, Unreal Engine ja havia millorat considerablement. Aquest començava a utilitzar un sistema de partícules (sistema per generar efectes com la boira i el fum), eines per manipular objectes, un motor de física que permet la interacció entre objectes, com per exemple les col·lisions, i Matinee, una eina per crear escenes cinematogràfiques dins d’un videojoc.

![Unreal Engine](https://i.blogs.es/e2aa82/unreal-engine-5-2/840_560.jpeg)

Com ja s’ha esmentat anteriorment, Unreal Engine és una hibridació de diversos components que permet desenvolupar videojocs de tot tipus. Per combinar tots aquests elements, fa ús de diferents motors. A continuació tenim diversos exemples:
* El motor de so, encarregat de proporcionar música i sons al joc.
* El motor de física, el qual aplica les lleis de la física als objectes, com per exemple la col·lisió i la gravetat.
* El motor gràfic, responsable d’aspectes com ara el color, la textura, la geometria, l’ombra dels objectes i la il·luminació d’un escenari.
* Input i Gameplay. Quan els jugadors premen els botons d’un comandament o les tecles d’un teclat, s’envia una senyal perquè el personatge al qual estan controlant dugui a terme una acció predeterminada.
* Intel·ligència artificial (IA). Aquesta atorga als NPCs (Non-Playable Characters) la capacitat de realitzar accions i prendre decisions pel seu compte. A més a més, permet als jugadors interactuar amb ells.

Per poder veure l’èxit i la capacitat d’Unreal Engine, observem els següents videojocs.

Primerament tenim Kingdom Hearts 3, el dotzè títol de la gran aclamada franquícia “Kingdom Hearts”. Aquest es tracta d’una sèrie de videojocs ARPG (Action Role-Playing Game) que contenen diversos personatges de pel·lícules de Disney. L'ús del motor Unreal Engine 4 va permetre a Square Enix fer que Kingdom Hearts 3 s'assemblés a les pel·lícules d'animació en què es van inspirar els diversos mons que conté el joc.

![Kingdom Hearts 3](https://assets.vg247.com/current//2017/07/kingdom_hearts_3_toy_story-600x338.jpg)

Altres videojocs, com per exemple Little Nightmares, utilitzen els efectes d'il·luminació d’Unreal 4 per donar a aquests jocs una sensació de terror i perill.

![Little Nightmares](https://cloudfront-us-east-1.images.arcpublishing.com/sdpnoticias/EZEKOSIRFJIZZCC2PIVJPG7IIU.jpg)

Unreal Engine és un motor utilitzat principalment per desenvolupar videojocs. No obstant això, també es pot emprar en altres sectors d’entreteniment.

Un gran exemple és la sèrie de Disney+ “The Mandalorian”. A les grans produccions actuals els efectes visuals o VFX tenen un especial protagonisme. Aquests es fan servir per recrear escenes o llocs inexistents.

> Vam filmar la sèrie en un escenari envoltat de pantalles LED massives que mostren escenaris digitals dinàmics, amb la capacitat de reaccionar i manipular aquest contingut digital en temps real durant la producció en directe.

Comenta un treballador d'Epic Games.

![Mandalorian](https://cdn2.unrealengine.com/Unreal+Engine%2Fblog%2Fforging-new-paths-for-filmmakers-on-the-mandalorian%2FFEED_THUMB_Mandalorian_V1-1400x788-f1a4d4dfffa85473f042b6c013fd793819e70b38.jpg)

Per últim, aquest motor també s’ha utilitzat en emissions en directe. Dos dels grups de música més famosos del món, Coldplay i BTS, van realitzar una magnífica actuació en directe de la seva cançó “My Universe”, en la qual els set membres de BTS apareixien com a hologrames sobre l’escenari en temps real.

![Coldplay i BTS](https://cdn2.unrealengine.com/coldplay-bts-the-voice-aion-1-1920x1080-89359d6a01a2.jpg)

Com hem pogut observar, Unreal Engine té un marc molt ampli d’usos i possibilitats pel món de l’entreteniment i, a dia d’avui, continua evolucionant.


## Re-descobrint la hibridació: Megascans

Ara parlem de Megascans.

Quixel Megascans es tracta d’una extensa biblioteca en línia d’escaneig d’objectes, superfícies i vegetació, entre d’altres, en 2D i en 3D. Aquests es renderitzen amb PBR (Physically Based Rendering), el qual modela el comportament de la llum sobre un material per tal de fer-lo més realista.

Amb l’aplicació de texturització Quixel Mixer es poden combinar i modificar aquests materials, tant com pintar sobre models 3D com crear assets personalitzats.

Per últim, l’aplicació Quixel Bridge ens permet navegar, cercar, descarregar, importar i exportar elements de Megascans.

![Megascans](https://cdn2.unrealengine.com/Unreal+Engine%2Fblog%2Funreal-engine-4-24-to-ship-with-free-quixel-megascans-unreal-studio-features-and-more%2FNews_OneUnrealEngine_blog_body_img2-1640x1000-6e9b8e0f9298449e78fe867233c8c2b98b6a8f8b.jpg)

La finalitat d’aquesta biblioteca és posar a l'abast de tothom tots els seus materials per poder utilitzar-lo ja sigui per desenvolupar videojocs, pel·lícules i sèries, i simulacions. Aquesta és gratuïta tant per a ús personal com comercial per a projectes d’Unreal Engine.
Els creadors de Megascans van viatjar durant cinc anys a tots els racons del planeta per realitzar escanejos i poder crear eines per ajudar als artistes en els seus projectes.

> La nostra missió és escanejar el món i construir un ecosistema que desbloquegi art al nivell dels triple A per a tothom.

Cita Teddy Bergsmen, cofundador de Quixel. 

Per dur a terme tots aquests escanejos, els treballadors de Quixel van fer ús d'una tècnica anomenada "fotogrametria". Aquesta és una tècnica que té com a objectiu l'estudi i la definició precisa de la forma, les dimensions i la posició a l'espai d'un objecte, a través de les dades obtingudes d'una o diverses fotografies. Els mètodes que s'utilitzen per obtenir aquestes imatges és el següent:
* Fotografia d'objectes. Primerament, es prenen les fotografies, preferiblement de forma aèria.
* Processament de les imatges. Un cop aconseguides les imatges, s'han de processar.
* Orientació de les imatges. Els fotogrames s'han de col·locar en la posició adequada per reconstruir i formar el model. Es poden emprar dos sistemes: restitució i rectificació.
    * Restitució: s'apliquen girs, translacions i escales. D'aquesta manera s'assoleix un model de coordenades del terreny i s'hi inclou l'escalat de l'objecte per treballar amb mesures reals.
    * Rectificació: un cop aplicada l'orientació del feix de llum (tant interna com externa), s'aconsegueix la intersecció entre aquesta llum i el model digital del terreny (MDT) de l'espai a determinar.

![Fotogrametria](https://www.surveywork.pe/imgs/business800.jpg)

El 12 de novembre de 2019, es va anunciar que Quixel s’havia unit a la companyia d’Unreal Engine, Epic Games.
> Crear contingut 3D fotorealista és un esforç car en el desenvolupament de videojocs i la producció de pel·lícules. En unir-se amb Quixel per fer que Megascans siguin gratuïts per a tot ús a Unreal Engine, aquest nivell d'art està ara disponible per a tothom, des dels estudis triple-A fins als indie.

Va dir Tim Sweeney, fundador i CEO d'Epic Games.

![Unreal Engine i Quixel](https://blog.megascans.se/wp-content/uploads/2021/05/bridgeinsideue5.jpg)

Amb aquesta col·laboració tornem a veure la hibridació, concepte del qual hem parlat anteriorment, i que ens mostra com el software evoluciona i s’hibrida constantment, encara que no ens adonem.

----

### Referències i Bibliografia

* Manovich, Lev. (2013). **El Software toma el mando**. Barcelona: Editorial UOC. 
* *Wikipedia - Unreal Engine* [en línia] [consulta: 10/05/2022]. Disponible a: https://es.wikipedia.org/wiki/Unreal_Engine
* *Unreal Engine* [en línia] [consulta: 10/05/2022]. Disponible a: https://www.unrealengine.com/en-US
* *Matinee and Cinematics* [en línia] [consulta: 10/05/2022]. Disponible a: https://docs.unrealengine.com/4.27/en-US/AnimatingObjects/Matinee/
* *Forging new paths for filmmakers on "The Mandalorian"* [en línia] [consulta: 10/05/2022]. Disponible a: https://www.unrealengine.com/en-US/blog/forging-new-paths-for-filmmakers-on-the-mandalorian
* *How BTS joined Coldplay for a live hologram performance of 'My Universe'* [en línia] [consulta: 10/05/2022]. Disponible a: https://www.unrealengine.com/en-US/spotlights/how-bts-joined-coldplay-for-a-live-hologram-performance-of-my-universe
* *Creating digital worlds with Megascans and Unreal Engine* [en línia] [consulta: 11/05/2022]. Disponible a: https://www.unrealengine.com/en-US/blog/creating-digital-worlds-with-megascans-and-unreal-engine
* *Smart Materials and the future of texturing with Quixel Mixer* [en línia] [consulta: 11/05/2022]. Disponible a: https://www.unrealengine.com/en-US/blog/smart-materials-and-the-future-of-texturing-with-quixel-mixer
*  *Epic Games and Quixel join forces to empower creators* [en línia] [consulta: 11/05/2022]. Disponible a: https://www.unrealengine.com/en-US/blog/epic-games-and-quixel-join-forces-to-empower-creators
*  *Wikipedia - Physically based rendering* [en línia] [consulta: 11/05/2022]. Disponible a: https://en.wikipedia.org/wiki/Physically_based_rendering
*  *Wikipedia - Fotogrametría* [en línia] [consulta: 11/05/2022]. Disponible a: https://es.wikipedia.org/wiki/Fotogrametr%C3%ADa

----

Llicència: Material Creative Commons desenvolupat sota llicència CC BY-SA 4.0.
